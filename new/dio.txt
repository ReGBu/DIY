A dió, diófa kemény lombos faanyag, a közönséges dió (Juglans regia) anyaga.

Balkáni–elő-ázsiai flóraelem. Hegyvidéki fafaj, a balkáni cseres tölgyesek jellemző fája. Magyarországon vadon ritka, általában ültetett fa, néha elvadul, sok kultúrváltozata van. Enyhe éghajlaton, tápanyagban gazdag, mély vályogtalajokon jól fejlődik, gyorsan nő, magas kort ér meg.

Magassága 20…30 m. Kérge kemény, világosszürke, repedezett, a kéregcserepek oldala fekete. Kéregvastagsága 1…2 cm.

A szíjács világosszürke, széles, igényes célra nem használatos, a geszt sötétszürke, szabálytalanul futó sötét csíkokkal, gőzölés után szép sötétbarna színűvé válik. Edényei szemmel láthatóak, nagyok, ritkák, szórt elrendezésűek. Bélsugarai szabad szemmel alig láthatók, a sugármetszeten kis tükrökként jelentkeznek.

Rönkhossz	8…12 m
Rönkátmérő	1,0…2,5 m
Sűrűség	0,64 g/cm³
Zsugorodás
Sugárirányban	5,4 %
Húrirányban	7,5 %
Keménység
Rostra merőleges	35 MPa
Rosttal párhuzamos	70 MPa
Merevség	12700 MPa
Szilárdság
Nyomó	72 MPa
Hajlító	105 MPa
Nyíró	8 MPa